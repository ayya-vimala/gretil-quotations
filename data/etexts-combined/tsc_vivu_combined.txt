   sāṃkhyasūtravivaraṇam |	sAMKya-sUtra-vivaraNam |
   śrīkapilāya namaḥ |	SrI-kapilAya namaH |
   prakṛtiṃ puruṣaṃ natvā sāṃkhyasūtre vidhīyate /	prakRtim puruzam natvA sAMKya-sUtre viDIyate /
   saṃkṣepato vivaraṇamavivekāpanuttaye //	saMkzepataH vivaraNam-aviveka-apanuttaye //
   iha khalu bhagavān kapilo munirāsuraye 'nukampayā	iha Kalu BagavAn kapilaH muniH-Asuraye anukampayA
   pañcaviṃśatitattvānyupadiśya sūtrayāmāsa |	paQcaviMSati-tattvAni-upadiSya sUtrayAmAsa |
   [aṣṭau prakṛtayaḥ || Tats_1 ||]	[azwO prakRtayaH || Tats_1 ||]
   aṣṭau prakṛtaya ityādi / kāḥ punastā ityucyante / pradhānaṃ	azwO prakRtayaH ityAdi / kAH punar-tAH iti-ucyante / praDAnam
   mahānahaṃkārastanmātrāṇi ca / pradhānaṃ prakṛtiravyaktamavyākṛtaṃ	mahAn-ahaMkAraH-tanmAtrANi ca / praDAnam prakRtiH-avyaktam-avyAkRtam
   cetyanarthāntaram / mahān mahattatvaṃ buddhiradhyavasāyalakṣaṇam /	ca-iti-anarTa-antaram / mahAn mahat-tatvam budDiH-aDyavasAya-lakzaNam /
   ahaṃkāro 'bhimānalakṣaṇo vaikṛtikastaijaso bhūtādiśceti trividhaḥ /	ahaMkAraH aBimAna-lakzaNaH vEkRtikaH-tEjasaH BUtAdiH-ca-iti triviDaH /
   tanmātrāṇi tu pañca śabdatanmātramākāśahetuḥ / sparśatanmātraṃ vāyuyoniḥ /	tanmAtrANi tu paQca Sabda-tanmAtram-AkASa-hetuH / sparSa-tanmAtram vAyu-yoniH /
   rūpatanmātraṃ tejoyoniḥ / rasatanmātramapprakṛtiḥ / gandhatanmātraṃ	rUpa-tanmAtram tejaH-yoniH / rasa-tanmAtram-apprakRtiH / ganDa-tanmAtram
   pṛthivīhetuḥ / iti pañcatanmātrāṇi ityaṣṭau prakṛtayaḥ /	pRTivI-hetuH / iti paQca-tanmAtrANi iti-azwO prakRtayaH /
   [ṣoḍaśa vikārāḥ || Tats_2 ||]	[zoxaSa vikArAH || Tats_2 ||]
   ke punarvikārāḥ kati |	ke punar-vikArAH kati |
   ṣoḍaśavikārāḥ |	zoxaSa-vikArAH |
   ekādaśendriyāṇi pañca mahābhūtāni ca |	ekAdaSa-indriyANi paQca mahABUtAni ca |
   tatra śrotratvakcakṣūrasanaghrāṇākhyāni buddhīndriyāṇi	tatra Srotra-tvac-cakzU-rasana-GrANa-AKyAni budDIndriyANi
   śabdasparśarūparasagandhālocanavṛttīni |	Sabda-sparSa-rUpa-rasa-ganDa-Alocana-vRttIni |
   vākpāṇipādapāyūpasthāni karmendriyāṇi vacanādānaviharaṇotsargānandavṛttīni	vAc-pANi-pAda-pAyu-upasTAni karmendriyANi vacana-AdAna-viharaNa-utsarga-Ananda-vRttIni
   jñānakriyāśaktidvayātmakaṃ saṅkalpavikalpalakṣaṇaṃ mana ityekādaśendriyāṇi	jQAna-kriyA-Sakti-dvaya-Atmakam saFkalpa-vikalpa-lakzaNam manaH iti-ekAdaSa-indriyANi
   bhūtāni cākāśavāyutejaḥsalilapṛthivīlakṣaṇāni pañceti ṣoḍaśavikārāḥ ||	BUtAni ca-AkASa-vAyu-tejaH-salila-pRTivI-lakzaNAni paQca-iti zoxaSa-vikArAH ||
   [puruṣaḥ || Tats_3 ||]	[puruzaH || Tats_3 ||]
   atha kaḥ puruṣaḥ ityucyate |	aTa kaH puruzaH iti-ucyate |
   puruṣo 'nekastriguṇarahito vivekī aviṣayo 'sādhāraṇo 'prasavadharmā	puruzaH anekaH-triguNa-rahitaH vivekI avizayaH asADAraNaH aprasava-DarmA
   cetanaḥ sākṣī kevalo madhyastho draṣṭā 'kartā ca ||	cetanaH sAkzI kevalaH maDya-sTaH drazwA akartA ca ||
   atha ke punastrayo guṇā ityucyante |	aTa ke punar-trayaH guNAH iti-ucyante |
   [traiguṇyam || Tats_4 ||]	[trEguNyam || Tats_4 ||]
   traiguṇyaṃ sattvaṃ rajastama iti |	trEguNyam sattvam rajaH-tamaH iti |
   traya eva guṇāstraiguṇyam |	trayaH eva guNAH-trEguNyam |
   sattvaṃ nāma	sattvam nAma
   pāṭavamārdavalāghavaprasannatābhisaṅgaprītituṣṭyanīhāsantoṣādilakṣaṇamanantabhedaṃ	pAwava-mArdava-lAGava-prasanna-tA-aBisaFga-prIti-tuzwi-anIha-Asantoza-Adi-lakzaNam-ananta-Bedam
   samāsataḥ sukhāvaham |	samAsatas suKa-Avaham |
   rajo nāma śokatāpakhedastambhodgamodvegaroṣamānādilakṣaṇamanantabhedaṃ	rajaH nAma Soka-tApa-Keda-stamBa-udgama-udvega-roza-mAna-Adi-lakzaNam-ananta-Bedam
   samāsato duḥkhāvaham |	samAsatas duHKa-Avaham |
   tamo	tamaH-
   nāmācchādanāvaraṇabībhatsadainyagauravālasyanidrāpramādādilakṣaṇamanantabhedaṃ	nAma-AcCAdana-AvaraNa-bIBatsa-dEnya-gOrava-Alasya-nidrA-pramAda-Adi-lakzaNam-ananta-Bedam
   samāsato mohātmakaṃ etat traiguṇyaṃ vyākhyātam ||	samAsatas moha-Atmakam etat trEguNyam vyAKyAtam ||
   sattvaṃ prakāśakaṃ vindyādrajo vindyāt pravartakam /	sattvam prakASakam vindyAt-rajaH vindyAt pravartakam /
   vināśakaṃ tamo vindyāt traiguṇyaṃ nāma sañjñitam //	vinASakam tamaH vindyAt trEguNyam nAma saQjQitam //
   [saṃcaraḥ || Tats_5 ||]	[saMcaraH || Tats_5 ||]
   [pratisaṃcaraḥ || Tats_6 ||]	[pratisaMcaraH || Tats_6 ||]
   atrāha kaḥ sañcaraḥ pratisañcaraśceti |	atra-Aha kaH saQcaraH pratisaQcaraH-ca-iti |
   ucyate |	ucyate |
   utpattiḥ sañcaraḥ |	utpattiH saQcaraH |
   pralayaḥ pratisañcaraḥ |	pralayaH pratisaQcaraH |
   tatrotpattirnāmāvyaktāt samupadiṣṭāt sarvajagataḥ pareṇa	tatra-utpattiH-nAma-avyaktAt samupadizwAt sarva-jagataH pareNa
   rūpeṇādhiṣṭhānātmakāt mahān mahato 'haṃkāraḥ |	rUpeNa-aDizWAna-AtmakAt mahAn mahataH ahaMkAraH |
   sa ca trividhaḥ |	sa ca triviDaH |
   vaikṛtiko bhūtādistaijasaśceti |	vEkRtikaH BUtAdiH-tEjasaH-ca-iti |
   tatra vaikṛtādindriyāṇyutpadyante bhūtādestanmātrāṇi taijasādubhayam	tatra vEkRtAt-indriyANi-utpadyante BUtAdeH-tanmAtrANi tEjasAt-uBayam
   indriyāṇi tanmātrāṇi ceti |	indriyANi tanmAtrANi ca-iti |
   tanmātrebhyo bhūtāni |	tanmAtreByaH BUtAni |
   ayaṃ sañcaraḥ |	ayam saQcaraH |
   pratisañcaro nāma bhūtāni tanmātreṣu līyante |	pratisaQcaraH nAma BUtAni tanmAtrezu lIyante |
   tanmātrāṇīndriyāṇi cāhaṃkāre |	tanmAtrANi-indriyANi ca-ahaMkAre |
   ahaṃkāro buddhau |	ahaMkAraH budDO |
   buddhiravyakte |	budDiH-avyakte |
   tato 'vyaktaṃ tu kvacinna līyate kasmāt anutpannatvāt |	tatas avyaktam tu kvacid-na lIyate kasmAt anutpanna-tvAt |
   ityevaṃ pratisañcaraḥ |	iti-evam pratisaQcaraH |
   evametau sañcarapratisañcarau vyākhyātau ||	evam-etO saQcara-pratisaQcarO vyAKyAtO ||
   [adhyātmam || Tats_7 ||]	[aDyAtmam || Tats_7 ||]
   [adhibhūtam || Tats_8 ||]	[aDi-BUtam || Tats_8 ||]
   [adhidaivam || Tats_9 ||]	[aDidEvam || Tats_9 ||]
   atrāha kiṃvidhamadhyātmamadhibhūtamadhidaivataṃ ca |	atra-Aha kiMviDam-aDyAtmam-aDiBUtam-aDidEvatam ca |
   atrocyate |	atra-ucyate |
   buddhiradhyātmam |	budDiH-aDyAtmam |
   bodhayitavyamadhibhūtam |	boDayitavyam-aDiBUtam |
   brahmā tatrādidaivatam |	brahmA tatra-AdidEvatam |
   ahaṃkāro 'dhyātmam |	ahaMkAraH aDyAtmam |
   abhimantavyamadhibhūtam |	aBimantavyam-aDiBUtam |
   rudrastatrādhidaivatam |	rudraH-tatra-aDidEvatam |
   manodhyātmaṃ saṃkalpamadhibhūtam |	manoDya-Atmam saMkalpam-aDiBUtam |
   candrastatrādidaivatam |	candraH-tatra-AdidEvatam |
   śrotramadhyātmam |	Srotram-aDyAtmam |
   sparśayitavyamadhibhūtam |	sparSayitavyam-aDi-BUtam |
   vāyustatrādhidaivatam |	vAyuH-tatra-aDidEvatam |
   cakṣuradhyātmam |	cakzuH-aDyAtmam |
   darśayitavyamadhibhūtam |	darSayitavyam-aDiBUtam |
   sūryastatrādidaivatam |	sUryaH-tatra-AdidEvatam |
   jihvādhyātmam |	jihvA-aDyAtmam |
   rasayitavyamadhibhūtam |	rasayitavyam-aDiBUtam |
   varuṇastatrādhidaivatam |	varuNaH-tatra-aDidEvatam |
   nāsādhyātmam |	na-asADya-Atmam |
   ghrātavyamadhibhūtam |	GrAtavyam-aDiBUtam |
   pṛthivī tatrādhidaivatam |	pRTivI tatra-aDidEvatam |
   vāgadhyātmam |	vAc-aDyAtmam |
   vaktavyamadhibhūtam |	vaktavyam-aDiBUtam |
   agnistatrādhidaivatam |	agniH-tatra-aDidEvatam |
   pāṇiradhyātmam |	pANiH-aDyAtmam |
   ādātavyamadhibhūtam |	AdAtavyam-aDiBUtam |
   indrastatrādhidaivatam |	indraH-tatra-aDidEvatam |
   pādāvadhyātmam |	pAdO=-aDyAtmam |
   gantavyamadhibhūtam |	gantavyam-aDiBUtam |
   viṣṇustatrādhidaivatam |	vizNuH-tatra-aDidEvatam |
   pāyuradhyātmam |	pAyuH-aDyAtmam |
   utsraṣṭāvyamadhibhūtam |	utsrazwAvyam-aDiBUtam |
   mitrastatrādhidaivatam |	mitraH-tatra-aDidEvatam |
   upasthamadhyātmam |	upasTam-aDyAtmam |
   ānandayitavyamadhibhūtam |	Anandayitavyam-aDiBUtam |
   prajāpatistatrādhidaivatam |	prajApatiH-tatra-aDidEvatam |
   evameva trayodaśakaraṇasyādhyātmamadhibhūtamadhidaivaṃ ca vyākhyātam |	evam-eva trayodaSa-karaNasya-aDyAtmam-aDiBUtam-aDidEvam ca vyAKyAtam |
   kāni catvārītyata āha ceti |	kAni catvAri-iti-atas Aha ca-iti |
   trīṇi guṇarūpāṇi caturthamadhidaivatamityarthaḥ ||	trINi guNa-rUpANi caturTam-aDidEvatam-iti-arTaH ||
   catvāri yo vedayate yathāvad guṇasvarūpāṇyadhidaivataṃ ca /	catvAri yaH vedayate yaTAvat guNa-svarUpANi-aDidEvatam ca /
   vimuktapāpmā gatadoṣasaṅgo guṇāṃstu bhuṅkte na guṇaiḥ sa bhujyate //	vimukta-pApmA gata-doza-saFgaH guNAn=-tu BuFkte na guNEH sa Bujyate //
   [pañcābhibuddhayaḥ || Tats_10 ||]	[paQca-aBibudDayaH || Tats_10 ||]
   atha kāstā abhibuddhaya ityucyante |	aTa kAH-tAH aBibudDayaH iti-ucyante |
   pañcābhibuddhayaḥ |	paQca-aBibudDayaH |
   buddhirabhimāna icchā kartavyaṃ tatkriyā ceti |	budDiH-aBimAnaH icCA kartavyam tad-kriyA ca-iti |
   abhimukhī buddhirabhibuddhiḥ |	aBimuKI budDiH-aBibudDiH |
   idaṃ karaṇīyametyetadadhyavasāyo buddhiḥ kriyātmaparāmarśasvarūpapratyayaḥ	idam karaNIyam-eti-etat-aDyavasAyaH budDiH kriyA-Atma-parAmarSa-svarUpa-pratyayaH
   abhimukho māno 'haṃ karomītyahaṃkāro 'bhimānaḥ |	aBimuKaH mAnaH aham karomi-iti-ahaMkAraH aBimAnaH |
   buddhikriyā icchā vāñchā |	budDi-kriyA icCA vAQCA |
   kartavyaṃ saṃkalpo manaso vṛttiḥ |	kartavyam saMkalpaH manasaH vRttiH |
   kriyā etadvastusvarūpamiti kartavyālocanaṃ yadbuddhīndriyāṇāṃ sā kriyā |	kriyA etat-vastu-svarUpam-iti kartavyA-Alocanam yat-budDIndriyANAm sA kriyA |
   itthametat kartavyamiti yatpravṛttiḥ karmendriyāṇāṃ sā kriyeti |	itTam-etat kartavyam-iti yat-pravRttiH karmendriyANAm sA kriyA-iti |
   evametāha pañcābhibuddhayo vyākhyātāḥ ||	evam-eta-Aha paQca-aBibudDayaH vyAKyAtAH ||
   [pañca karmayonayaḥ || Tats_11 ||]	[paQca karma-yonayaH || Tats_11 ||]
   atha kāḥ pañcakarmayonayaḥ ucyante |	aTa kAH paQcakarma-yonayaH ucyante |
   dhṛtiḥ śraddhā sukhā avividiṣā vividiṣā ceti pañca karmayonayaḥ |	DRtiH SradDA suKA avividizA vividizA ca-iti paQca karma-yonayaH |
   vāci karmaṇi kāye ca pratītiryābhirajyate /	vAci karmaNi kAye ca pratItiH-yABiH-ajyate /
   tanniṣṭhastatpratiṣṭhaśca dhṛteretaddhi lakṣaṇam //	tad-nizWaH-tad-pratizWaH-ca DRteH-etat-hi lakzaNam //
   anasūyā brahmacaryaṃ yajanaṃ yājanaṃ tapaḥ /	anasUyA brahmacaryam yajanam yAjanam tapaH /
   pratigraho 'trahomaśca śraddhāyā lakṣaṇaṃ smṛtam //	pratigrahaH atra-homaH-ca SradDAyAH lakzaNam smRtam //
   sukhārthī yastu seveta vidyākarmatapāṃsi ca /	suKa-arTI yaH-tu seveta vidyA-karma-tapAMsi ca /
   prāyaścittaparo nityaṃ sukheyaṃ parikīrtitā //	prAyaScitta-paraH nityam suKeyam parikIrtitAH //
   viṣadhūmamūrchitavadavividiṣā |	viza-DUma-mUrCita-vat-avividizA |
   vividiṣā dhyāyināṃ prajñāyoniḥ |	vividizA DyAyinAm prajQA-yoniH |
   ekatvaṃ ca pṛthaktvaṃ ca nityaṃ cedamacetanam /	eka-tvam ca pRTaktvam ca nityam ca-idam-acetanam /
   sūkṣmaṃ satkāryamakṣobhyaṃ jñeyā vividiṣā hi sā //	sUkzmam satkAryam-akzoByam jQeyA vividizA hi sA //
   kāryakāraṇakṣamakarā vividiṣā prākṛtikā vṛttiḥ |	kArya-kAraNa-kzamakarA vividizA prAkRtikA vRttiH |
   dhṛtiḥ śraddhā sukhā avividiṣā catasro bandhāya vividiṣaikā mokṣāya iti	DRtiH SradDA suKA avividizA catasraH banDAya vividizA-ekA mokzAya iti
   pañca karmayonayo vyākhyātāḥ ||	paQca karma-yonayaH vyAKyAtAH ||
   [pañca vāyavaḥ || Tats_12 ||]	[paQca vAyavaH || Tats_12 ||]
   atrāha ke te pañcavāyavaḥ |	atra-Aha ke te paQca-vAyavaH |
   ucyante |	ucyante |
   prāṇo 'pānaḥ samānaśca udāno vyāna eva ca /	prANaH apAnaH samAnaH-ca udAnaH vyAnaH eva ca /
   ityete vāyavaḥ pañca śarīreṣu śarīriṇām //	iti-ete vAyavaH paQca SarIrezu SarIriNAm //
   tatra prāṇo nāma vāyuryo 'yaṃ mukhanāsikādhiṣṭhānaprāṇanāt krameṇānanāt	tatra prANaH nAma vAyuH-yaH ayam muKa-nAsikA-aDizWAna-prANanAt krameNa-AnanAt-
   prāṇa ityabhidhīyate |	prANaH iti-aBiDIyate |
   apāno nāma vāyurnābheradhiṣṭhātā apanayanādadhogamanāccāpāna	apAnaH nAma vAyuH-nABeH-aDizWAtA apanayanAt-aDas-gamanAt-ca-apAna
   ityabhidhīyate |	iti-aBiDIyate |
   samāno nāma vāyurhṛdadhiṣṭhātā samanāt samagamanācca samāna ityabhidhīyate	samAnaH nAma vAyuH-hRd-aDizWAtA samanAt sama-gamanAt-ca samAnaH iti-aBiDIyate
   udāno nāma vāyuḥ kaṇṭhādhiṣṭhātā ūrdhvaṃ gamanācca udāna ityabhidhīyate |	udAnaH nAma vAyuH kaNWa-aDizWAtA UrDvam gamanAt-ca udAnaH iti-aBiDIyate |
   vyāno nāma vāyuḥ sandhyadhiṣṭhātā prāṇādijṛmbhaṇācca vyāna ityabhidhīyate	vyAnaH nAma vAyuH sanDI-aDizWAtA prANa-Adi-jRmBaNAt-ca vyAnaH iti-aBiDIyate
   iti pañcavāyavo vyākhyātāḥ ||	iti paQca-vAyavaH vyAKyAtAH ||
   [pañca karmātmānaḥ || Tats_13 ||]	[paQca karma-AtmAnaH || Tats_13 ||]
   āha ke te pañcakarmātmānaḥ ucyante |	Aha ke te paQcakarma-AtmAnaH ucyante |
   vaikārikastaijaso bhūtādiśca sānumāno niranumānaśceti |	vEkArikaH-tEjasaH BUtAdiH-ca sa-anumAnaH niranumAnaH-ca-iti |
   tatra vaikārikaḥ śubhakarmakartā |	tatra vEkArikaH SuBa-karma-kartA |
   taijaso 'śubhakarmakartā |	tEjasaH aSuBa-karma-kartA |
   bhūtādirmūḍhakarmakartā |	BUtAdiH-mUXa-karma-kartA |
   sānumānaḥ śubhamūḍhakarmakartā |	sAnumAnaH SuBa-mUXa-karma-kartA |
   niranumāno 'śubhamūḍhakarmakartā |	niranumAnaH aSuBa-mUXa-karma-kartA |
   ityete pañcakarmakartāro vyākhyātāḥ ||	iti-ete paQcakarma-kartAraH vyAKyAtAH ||
   [pañcaparvāvidyā || Tats_14 ||]	[paQca-parva-avidyA || Tats_14 ||]
   āha kā sā pañcaparvāvidyeti |	Aha kA sA paQca-parvA-avidyA-iti |
   ucyate |	ucyate |
   tamo moho mahāmohastāmisro 'ndhatāmisraśceti |	tamaH mohaH mahAmohaH-tAmisraH anDatAmisraH-ca-iti |
   tatra tamomohāvubhāvetāvaṣṭātmākau |	tatra tamaH-mohO=-uBO=-etO=-azwa-AtmAkO |
   mahāmoho daśātmakaḥ |	mahAmohaH daSa-AtmakaH |
   tāmisrāndhatāmisrau cāṣṭādaśātmākau |	tAmisra-anDatAmisrO ca-azwAdaSa-AtmAkO |
   tatra tamo nāmāṣṭāsu prakṛtiṣvavyaktabuddhyahaṃkārapañcatanmātrasañjñitāsu	tatra tamaH nAma-azwAsu prakRtizu-avyakta-budDi-ahaMkAra-paQca-tanmAtra-saQjQitAsu
   anātmasvātmajñānābhimānastama ityabhidhīyate |	anAtmasva-Atma-jQAna-aBimAnaH-tamaH iti-aBiDIyate |
   moho nāmāṇimādyaṣṭāguṇaiśvaryaprāptaye yobhimāna utpadyate sa moha	mohaH nAma-aNima-Adi-azwa-aguNa-ESvarya-prAptaye yoBimAnaH utpadyate sa moha
   ityabhidhīyate |	iti-aBiDIyate |
   mahāmoho nāma dṛṣṭānuśravikeṣu viṣayeṣu daśasu nivṛtteṣu mukto 'hamiti	mahAmohaH nAma dRzwa-AnuSravikezu vizayezu daSasu nivRttezu muktaH aham-iti
   manyate sa mahāmoha ityabhidhīyate |	manyate sa mahAmohaH iti-aBiDIyate |
   tāmisro nāma aṣṭaguṇaiśvarye 'ṇimādye daśavidhe ca viṣaye pratihatasya	tAmisraH nAma azwaguNa-ESvarye aNima-Adye daSaviDe ca vizaye pratihatasya
   duḥkhamutpadyate 'sau tāmisra ityabhidhīyate |	duHKam-utpadyate asO tAmisraH iti-aBiDIyate |
   andhatāmisro nāma aṇimādyaṣṭaguṇaiśvarye daśavidhe ca viṣaye siddhe	anDatAmisraH nAma aNima-Adi-azwaguNa-ESvarye daSaviDe ca vizaye sidDe
   maraṇakāle ca yo viṣādaḥ pratyapadyate so 'ndhatāmisra ityabhidhīyate |	maraNa-kAle ca yaH vizAdaH pratyapadyate saH anDatAmisraH iti-aBiDIyate |
   evameṣā pañcaparvā 'vidyā dviṣaṣṭibhedā vyākhyātā ||	evam-ezA paQca-parvA avidyA dvi-zazwi-BedAH vyAKyAtAH ||
   [aṣṭaviṃśatidhāśaktiḥ || Tats_15 ||]	[azwaviMSatiDA-SaktiH || Tats_15 ||]
   atrāha kāṣṭāviṃśatidhāśaktiḥ |	atra-Aha kAzwAviMSatiDA-SaktiH |
   atrocyate |	atra-ucyate |
   ekādaśendriyavadhāḥ saptadaśabuddhivadhāḥ |	ekAdaSa-indriya-vaDAH saptadaSa-budDi-vaDAH |
   eṣāṣṭāviṃśatidhāśaktiḥ |	ezA-azwAviMSatiDA-SaktiH |
   tatrendriyavadhāstāvat |	tatra-indriya-vaDAH-tAvat |
   badhirastvakbadhiraḥ andhaḥ jaḍajihvaḥ ajighraḥ mūkaḥ kuṇiḥ paṅguḥ	baDiraH-tvakbaDiraH anDaH jaxa-jihvaH ajiGraH mUkaH kuNiH paFguH
   napuṃsakaḥ ūrdhvavāyuyuktaḥ amanāḥ |	napuMsakaH UrDva-vAyu-yuktaH amanAH |
   taduktam |	tat-uktam |
   bādhiryaṃ kuṣṭhitāndhastvaṃ jaḍatā 'jighratā tathā /	bADiryam kuzWita-anDaH-tvam jaxatA ajiGratA taTA /
   mūkatā kauṇyapaṅgutvaṃ klaibyodāvartamattatāḥ //	mUka-tA kONya-paFgu-tvam klEbya-udAvarta-mattatAH //
   etedindriyadvārā buddhereva vadhāḥ |	etet-indriya-dvArAH budDeH-eva vaDAH |
   sākṣādbuddhivadhā yathā |	sAkzAt-budDi-vaDAH yaTA |
   [navadhā tuṣṭiḥ || Tats_16 ||]	[navaDA tuzwiH || Tats_16 ||]
   [aṣṭadhā siddhiḥ || Tats_17 ||]	[azwaDA sidDiH || Tats_17 ||]
   navavidhatuṣṭivaikalyāt aṣṭavidhāsiddhavaikalyācca saptadaśabuddhivadhā	navaviDa-tuzwi-vEkalyAt azwaviDA-sidDa-vEkalyAt-ca saptadaSa-budDi-vaDA
   ityaṣṭāviṃśatidhāśaktiḥ ||	iti-azwAviMSatiDA-SaktiH ||
   kā punarnavadhā tuṣṭiḥ ucyate |	kA punarnavaDA tuzwiH ucyate |
   catasra ādyātmikyastuṣṭayaḥ bāhyāḥ pañca |	catasraH Adya-AtmikyaH-tuzwayaH bAhyAH paQca |
   ādyāḥ prakṛtyupādānakālabhāgyākhyāḥ |	AdyAH prakRti-upAdAna-kAla-BAgya-AKyAH |
   prakṛtyaiva muktiḥ kiṃ punaḥ sādhanairiti tuṣṭiḥ prakṛtyākhyā ambho nāma |	prakRtyA-eva muktiH kim punar sADanEH-iti tuzwiH prakRti-AKyA amBaH nAma |
   sādhanaiḥ saṃnyāsādibhirupāttaistuṣṭiḥ sādhānākhyā salilaṃ nāma |	sADanEH saMnyAsa-AdiBiH-upAttEH-tuzwiH sADAna-AKyA salilam nAma |
   kālenaiva muktyādikaṃ setsyati kiṃ duḥkhaiḥ saṃnyāsādisādhanairiti tuṣṭiḥ	kAlena-eva mukti-Adikam setsyati kim duHKEH saMnyAsa-Adi-sADanEH-iti tuzwiH
   kālākhyā 'gho nāma |	kAla-AKyA aGaH nAma |
   yā tu bhāgyādeva sarvaṃ setsyati kiṃ sādhanādidhyānādikleśairiti sā	yA tu BAgyAt-eva sarvam setsyati kim sADana-Adi-DyAna-Adi-kleSEH-iti sA
   bhāgyākhyā tuṣṭirnāma |	BAgya-AKyA tuzwiH-nAma |
   bāhyāḥ śabdādiviṣayavairāgyāstuṣṭayaḥ	bAhyAH Sabda-Adi-vizaya-vErAgyAH-tuzwayaH
   arjanarakṣaṇakṣayabhogahiṃsādoṣadarśanaṃ vairāgyahetuḥ	arjana-rakzaNa-kzaya-Boga-hiMsA-doza-darSanam vErAgya-hetuH
   pañcavidhastadbhedena pañcatuṣṭayaḥ ||	paQcaviDaH-tad-Bedena paQcatuzwayaH ||
   atha kāḥ siddhayaḥ ucyante |	aTa kAH sidDayaH ucyante |
   aṣṭau siddhayaḥ |	azwO sidDayaH |
   ucyante |	ucyante |
   adhyayanaṃ tāraṃ nāma siddhiḥ |	aDyayanam tAram nAma sidDiH |
   tato 'rthajñānaṃ sutāraṃ nāma |	tatas arTa-jQAnam sutAram nAma |
   tatastarkeṇārthaparīkṣaṇaṃ tāratāraṃ nāma siddhiḥ |	tatas-tarkeNa-arTa-parIkzaNam tAratAram nAma sidDiH |
   tataḥ parīkṣakasaṃvādanaṃ ramyakaṃ nāma |	tatas parIkzaka-saMvAdanam ramyakam nAma |
   tato vivekakhyātiḥ sadāmuditaṃ nāma |	tatas viveka-KyAtiH sadAmuditam nAma |
   etāḥ pañca gauṇyaḥ siddhayaḥ |	etAH paQca gONyaH sidDayaH |
   duḥkhatrayavighātāstāstrayo mukhyāḥ siddhayaḥ |	duHKa-traya-viGAtAH-tAH-trayaH muKyAH sidDayaH |
   pramodamuditamodanāmākhyāḥ phalamityaṣṭau siddhayaḥ |	pramodam-udita-modanAm-AKyAH Palam-iti-azwO sidDayaH |
   tuṣṭisiddhīnāṃ viparyayāt saptadaśadhā vuddhivadhāḥ ||	tuzwi-sidDInAm viparyayAt saptadaSaDA vudDi-vaDAH ||
   [daśa mūlikārthāḥ || Tats_18 ||]	[daSa mUlikA-arTAH || Tats_18 ||]
   ke punarmaulikārthāḥ katidhā ucyante |	ke punar-mOlikA-arTAH katiDA ucyante |
   daśadhā maulikārthāha |	daSaDA mOlikA-arTa-Aha |
   ekatvamarthavattvaṃ pārārthyaṃ pradhānasya |	eka-tvam-arTavat-tvam pArArTyam praDAnasya |
   anyatvamakartṛtvaṃ bahutvaṃ puruṣasya |	anya-tvam-akartR-tvam bahu-tvam puruzasya |
   astitvaṃ yogo viyogaścetyubhayayoḥ |	astitvam yogaH viyogaH-ca-iti-uBayayoH |
   śeṣavṛttiḥ pariśiṣṭatvaṃ pralaye tadubhayayoḥ |	Seza-vRttiH pariSizwa-tvam pralaye tad-uBayayoH |
   taduktam	tat-uktam
   pradhānāstitvamekatvamarthavattvaṃ yathārthatā /	praDAna-asti-tvam-eka-tvam-arTavat-tvam yaTArTa-tA /
   pārārthyaṃ ca tathā naikyaṃ viyogo yoga eva ca //	pArArTyam ca taTA na-Ekyam viyogaH yogaH eva ca //
   śeṣavṛttirakartṛtvaṃ maulikārthāḥ smṛtā daśa //	Seza-vRttiH-akartR-tvam mOlikA-arTAH smRtAH daSa //
   iti |	iti |
   [anugrahasargaḥ || Tats_19 ||]	[anugraha-sargaH || Tats_19 ||]
   atrāha ko 'nugrahasargaḥ |	atra-Aha kaH anugraha-sargaH |
   anugṛhṇāti pratyayabhūtādisargaṃ yaḥ sargaḥ so 'nugrahasargaḥ |	anugRhNAti pratyaya-BUta-Adi-sargam yaH sargaH saH anugraha-sargaH |
   tanmātrasarga evāsau viśeṣāparanāmā |	tanmAtra-sargaH eva-asO viSeza-apara-nAmA |
   ke viśeṣāḥ kiyantaśca |	ke viSezAH kiyantaH-ca |
   ucyante |	ucyante |
   liṅgadehāha sthūladehāḥ sthūlabhūtāni ca |	liFga-deha-Aha sTUla-dehAH sTUla-BUtAni ca |
   tatra liṅgaṃ sthūladehāt pūrvamutpannamavyāhataṃ sthūlanāśe 'pyanaśvaram |	tatra liFgam sTUla-dehAt pUrvam-utpannam-avyAhatam sTUla-nASe api-anaSvaram |
   mahadahaṃkārendriyatanmātrātmakam |	mahat-ahaMkAra-indriya-tanmAtra-Atmakam |
   dharmādharmajñānājñānavairāgyāvairāgyaiśvaryānaiśvaryākhyabhāvavāsitaṃ	Darma-aDarma-jQAna-ajQAna-vErAgya-avErAgya-ESvaryAnESvarya-AKya-BAva-vAsitam
   saṃsarati |	saMsarati |
   sthūlabhūtāni tu bhūgolasamudravahniśiśumārabrahmāṇḍavirāṭādīni |	sTUla-BUtAni tu BU-gola-samudra-vahni-SiSumAra-brahmANxa-virAwa-AdIni |
   sthūladehāḥ ke katividhāśceti ucyate ||	sTUla-dehAH ke kativiDAH-ca-iti ucyate ||
   [caturdaśavidho bhūtasargaḥ || Tats_20 ||]	[caturdaSaviDaH BUta-sargaH || Tats_20 ||]
   caturdaśavidho bhūtasargaḥ |	caturdaSaviDaH BUta-sargaH |
   tatrāṣṭāvikalpo daivastairyagyonaḥ pañcadhā mānuṣya ekavidhaḥ brāhmaḥ	tatra-azwa-avikalpaH dEvaH-tEryagyonaH paQcaDA mAnuzyaH ekaviDaH brAhmaH
   prājāpatyaḥ paitre gāndharvo yākṣo rākṣasaḥ paiśācāśca daivasargaḥ	prAjApatyaH pEtre gAnDarvaH yAkzaH rAkzasaH pESAcAH-ca dEva-sargaH
   paśumṛgasarīsṛpasthāvarāḥ tiraścāṃ sargaḥ |	paSu-mRga-sarIsRpa-sTAvarAH tiraScAm sargaH |
   brāhmaṇādijātibhede 'pi saṃsthāne viśeṣābhāvāt ekavidho mānuṣya iti	brAhmaNa-Adi-jAti-Bede api saMsTAne viSeza-aBAvAt ekaviDaH mAnuzyaH iti
   caturdaśavidhāḥ sthūladehāḥ |	caturdaSaviDAH sTUla-dehAH |
   [trividho bandhaḥ || Tats_21 ||]	[triviDaH banDaH || Tats_21 ||]
   kaḥ punarbandhaḥ katidhā ca |	kaH punar-banDaH katiDA ca |
   trividho bandhaḥ |	triviDaH banDaH |
   kāḥ punastā vidhā ucyante |	kAH punar-tAH viDAH ucyante |
   prākṛtiko vaikṛtiko dākṣaṇikaśca bandhaḥ |	prAkRtikaH vEkRtikaH dAkzaNikaH-ca banDaH |
   prakṛtimātmānaṃ jñātvā taccintanāt prākṛtikaḥ atrocyate pūrṇavarṣasahasraṃ	prakRtim-AtmAnam jQAtvA tad-cintanAt prAkRtikaH atra-ucyate pUrNa-varza-sahasram
   tu tiṣṭhantyavyaktacintakā iti |	tu tizWanti-avyakta-cintakAH iti |
   mahadādīnātmatvena jñātvā taccintanādvaikārikaḥ |	mahat-AdIn-Atma-tvena jQAtvA tad-cintanAt-vEkArikaH |
   atrocyate |	atra-ucyate |
   daśamanvantarāṇīha tiṣṭhantīndriyacintakāḥ /	daSaman-vantarANi-iha tizWanti-indriya-cintakAH /
   bhautikāstu śataṃ pūrṇaṃ sahasraṃ cābhimānikāḥ //	BOtikAH-tu Satam pUrNam sahasram ca-aBimAnikAH //
   bauddhā daśasahasrāṇi tiṣṭhanti vigatajvarāḥ /	bOdDAH daSa-sahasrANi tizWanti vigata-jvarAH /
   amī videhāḥ |	amI videhAH |
   iṣṭāpūrttī dakṣiṇā tannimitto dākṣaṇikaḥ atrocyate /	izwApUrttI dakziNA tad-nimittaH dAkzaNikaH atra-ucyate /
   svargasthā narakaṃ yānti nārakāśca triviṣṭapamiti /	svarga-sTAH narakam yAnti nArakAH-ca trivizwapam-iti /
   gatāgataṃ kāmakāmā labhanta iti ca |	gatAgatam kAma-kAmAH laBantaH iti ca |
   ata eva hi triṣvapi bandheṣu ekaikāpāye tatastato mokṣa iti |	atas eva hi trizu-api banDezu ekEka-apAye tatas-tatas mokzaH iti |
   [trividho mokṣaḥ || Tats_22 ||]	[triviDaH mokzaH || Tats_22 ||]
   trividho mokṣaḥ |	triviDaH mokzaH |
   karmaṇo vikārāt prākṛtaśca mokṣaḥ |	karmaNaH vikArAt prAkRtaH-ca mokzaH |
   yaduktam |	yat-uktam |
   prākṛtena ca bandhena tathā vaikārikeṇa ca /	prAkRtena ca banDena taTA vEkArikeNa ca /
   dakṣiṇābhistṛtīyena vṛddho nānyena mucyate //	dakziNABiH-tRtIyena vRdDaH na-anyena mucyate //
   iti |	iti |
   atha kutastyānāṃ tattvānāṃ siddhiḥ |	aTa kutastyAnAm tattvAnAm sidDiH |
   pramāṇāditi brūmaḥ |	pramANAt-iti brUmaH |
   [trividhaṃ pramāṇam || Tats_23 ||]	[triviDam pramANam || Tats_23 ||]
   tatra pramāṇaṃ kiṃ katividhama vā ucyate trividhaṃ pramāṇam |	tatra pramANam kim kativiDama vA ucyate triviDam pramANam |
   tisro vidhā yasyeti trividham |	tisraH viDA yasya-iti triviDam |
   kāstā vidhāḥ |	kAstAH viDAH |
   ucyate |	ucyate |
   dṛṣṭamanumānamāptavacanaṃ ca |	dRzwam-anumAnam-Apta-vacanam ca |
   arthasannikṛṣṭendriyajo niścayo dṛṣṭam |	arTa-sannikRzwa-indriya-jaH niScayaH dRzwam |
   indriyāṇi pañca cakṣurādīni manaśca |	indriyANi paQca cakzuH-AdIni manaH-ca |
   vyāptipakṣadharmatājñānapūrvakamanumānam |	vyApti-pakza-Darma-tA-jQAna-pUrvakam-anumAnam |
   tacca trividham |	tat-ca triviDam |
   pūrvavat śeṣavat sāmānyato dṛṣṭaṃ ca |	pUrvavat Sezavat sAmAnyatas dRzwam ca |
   pūrvavadyathā kardamena pūrvavṛttavṛṣṭyanumānam |	pUrvavat-yaTA kardamena pUrva-vRtta-vRzwi-anumAnam |
   śeṣavadyathā |	Sezavat-yaTA |
   samudrātapalamudakaṃ(?) kṣāramupalabhya śeṣasyāpi kṣāratvānumānam |	samudrAta-palam-udakaM(?) kzAram-upalaBya Sezasya-api kzAra-tva-anumAnam |
   sāmānyato dṛṣṭāṃ ca yathā |	sAmAnyatas dRzwAm ca yaTA |
   rūpādyupalabhya tadupalabdheḥ kāraṇasyānumānam |	rUpa-Adi-upalaBya tad-upalabDeH kAraNasya-anumAnam |
   rūpādyupalabdhayaḥ karaṇasādhyāḥ kriyatvāt chidikriyāvat |	rUpa-Adi-upalabDayaH karaNa-sADyAH kriya-tvAt Cidi-kriyA-vat |
   āptaśrutirāptavacanaṃ ca |	Apta-SrutiH-Apta-vacanam ca |
   yathārthavākyajārthaviṣayodhyavasāya iti yāvat |	yaTA-arTa-vAkya-ja-arTa-viza-yoDyavasAyaH iti yAvat |
   prāvādukodbhāvitānāṃ tu	prAvAduka-udBAvitAnAm tu
   upamānārthāpattisambhavābhāvaitihyapratibhānāmityukteṣvevāntarbhāvaḥ |	upamAna-arTApatti-samBava-ABA-vEtihya-pratiBAnAm-iti-uktezu-eva-antarBAvaH |
   yat tadyathā gaurgavayastatheti vākyam |	yat tat-yaTA gOH-gavayaH-taTA-iti vAkyam |
   tadjñānanidhīrāgama eva |	tad-jQAna-niDIH-a-AgamaH eva |
   gavayepi gosadṛśasya gavayaśabdo vācaka iti pratyayaḥ	gavaya-ipi go-sadRSasya gavaya-SabdaH vAcakaH iti pratyayaH
   soyamanumānametatsaṅketagraharūpatvāt |	soyam-anumAnam-etat-saFketa-graha-rUpa-tvAt |
   yad gavayasya cakṣuḥsannikṛṣṭagosādṛśyajñānaṃ tatpratyakṣameva |	yat gavayasya cakzuH-sannikRzwa-go-sAdRSya-jQAnam tat-pratyakzam-eva |
   ata eva smaryamāṇāyāṃ gavi sādṛśyajñānaṃ pratyakṣam |	atas eva smaryamANAyAm gavi sAdRSya-jQAnam pratyakzam |
   gogavayayoḥ sādṛśyasya gavayāntaravarttibhūyovayavasāmānyarūpasya	go-gavayayoH sAdRSyasya gavaya-antara-vartti-BUyovayava-sAmAnya-rUpasya
   yogarūpasyaikatvādityupamānaṃ na mānāntaram |	yoga-rUpasya-eka-tvAt-iti-upamAnam na mAna-antaram |
   jīvato gṛhābhāvadarśanena bahirbhāvakalpanādityarthāpattiranumānameva |	jIvataH gRha-aBAva-darSanena bahis-BAva-kalpanAt-iti-arTApattiH-anumAnam-eva |
   sambhavopi khāryādau droṇāḍhakaprasthādyavagamarūpo 'numānameva |	samBavopi KArI-AdO droNa-AXaka-prasTa-Adi-avagama-rUpaH anumAnam-eva |
   iha bhūtale ghaṭo nāstītyādirabhāvāvagamo 'pi pratyakṣameveti nābhāvaḥ	iha BU-tale GawaH na-asti-ityAdiH-aBAva-avagamaH api pratyakzam-eva-iti na-aBAvaH
   pṛthak pramāṇam |	pRTak pramANam |
   anirdiṣṭapravaktṛkaṃ pravādamātramaitihyamapīha vaṭe yakṣaḥ	anirdizwa-pravaktRkam pravAda-mAtram-Etihyam-api-iha vawe yakzaH
   prativasatītyapramāṇameva |	prativasati-iti-apramANam-eva |
   āptamūlatve tvāgama eva |	Apta-mUla-tve tu-AgamaH eva |
   dvāravatī puṇyabhūmiriti śruteḥ tatra vasataḥ śreyāṃsastatra gamane puṇyaṃ	dvAravatI puNya-BUmiH-iti SruteH tatra vasataH SreyAMsaH-tatra gamane puNyam
   bhavatītyādibuddhirjāyamānā pratibhā |	Bavati-ityAdi-budDiH-jAyamAnA pratiBA |
   yatrocyate |	yatra-ucyate |
   anuktamapyūhati paṇḍito jana iti |	anuktam-api-Uhati paNxitaH janaH iti |
   sā tu prāyeṇa pramāṇameva |	sA tu prAyeNa pramANam-eva |
   ārṣaṃ tu darśanaṃ pratyakṣameva |	Arzam tu darSanam pratyakzam-eva |
   yā pratibhā sāpyanumānameva ||	yA pratiBA sA-api-anumAnam-eva ||
   trayoviṃśatisūtrairhi sarvaśāstrārthasaṃgrahaḥ /	trayoviMSati-sUtrEH-hi sarva-SAstra-arTa-saMgrahaH /
   kṛto munivareṇātra yathāmati sacīvṛtaḥ(?) //	kRtaH muni-vareNa-atra yaTAmati sacIvRtaH(?) //
   iti sāṃkhyasūtravivaraṇākhyā kāpilasūtravṛttiḥ samāptā ||	iti sAMKyasUtra-vivaraNa-AKyA kApila-sUtra-vRttiH samAptAH ||
